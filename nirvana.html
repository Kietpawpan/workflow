<html>
<head><meta http-equiv="Content-Type" content="text/html; charset=UTF-8">
<link rel="stylesheet" href="book.css">
<title>Nirvana</title>
	<script src="underscore-min.js"></script>
	<script src="raphael-min.js"></script>
	<script src="sequence-diagram-min.js">	</script>
</head>

<body>
<div id="wrapper">
    <div id="container">

        <section class="open-book">
            <header>
                <h1>ธรรมเพื่อความหลุดพ้น</h1>
                <h6>Buddha's Way to Nirvana</h6>
            </header>
            <article>
    <h2 class="chapter-title">สัทธรรม<br></h2>

<dd>นะโม ตัสสะ ภะคะวะโต อะระหะโต สัมมา สัมพุทธธัสสะ<br>
นะโม ตัสสะ ภะคะวะโต อะระหะโต สัมมา สัมพุทธธัสสะ<br>
นะโม ตัสสะ ภะคะวะโต อะระหะโต สัมมา สัมพุทธธัสสะ
</dd>
<br>
<p>
สัตว์ทั้งหลาย อยู่บนกองทุกข์ (มี ชาติ ชรา มรณะ เป็นอาทิ) เพราะมีกิเลส (สังโยชน์) และตัณหา ซึ่งเป็นอกุศลธรรมที่มัดสัตว์ไว้กับทุกข์ ทั้งนี้ เกิดจากความเพลิดเพลิน พร่ำถึง ดื่มด่ำอยู่ซึ่งรูป (สิ่งที่เห็นด้วยตา) เวทนา (ความรู้สึกทางกาย) สัญญา (ความรู้สึกทางใจ) สังขาร (ร่างกาย) วิญญาณ (จิต) จึงเกิดความยินดีในรูป เวทนา สัญญา สังขาร วิญญาณ จึงเกิดอุปทานขันธ์ (ความยึดมั่นถือมั่น) ในรูป เวทนา สัญญา สังขาร และวิญญาณ จึงเกิดภพชาติ ไม่พ้นไปจากความเสื่อมของสังขารทั้งหลาย (อนิจจัง) ความทุกข์ทั้งหลาย (ทุกขัง) และความตาย (อนัตตา) ครั้นหมดอายุขัย ตาย (จุติ) จากภพหนึ่งแล้ว อุปทานขันธ์ ย่อมเป็นเหตุให้ไปสู่ภพต่อไป ด้วยความที่ไม่คบสัปบุรุษที่บริบูรณ์ จึงไม่ได้ฟังสัทธรรม จึงไม่เกิดสัทธา จึงไม่มนสิการธรรมที่ควรมนสิการและมนสิการธรรมที่ไม่ควรมนสิการ จึงไม่มีสติสัมปัชชัญญะ จึงไม่สำรวมอินทรีย์ จึงเกิดทุจริตทางกาย วาจา ใจ เกิดนิวรณ์ (ติดใจในกามคุณ พยาบาท จิตอ่อน คิดซัดส่าย ลังเลสงสัยในกุศลธรรมและอกุศลธรรม) จึงไม่รู้ในอริยสัจจ์ จึงเกิดภาวะอันหมักดองสันดานเป็นกิเลส คือ อาสวะ 3 (กามาสวะ ภวาสวะ อวิชชาสวะ) จึงเกิดสังขาร ทำให้เกิดวิญญาณ จึงเกิดนามรูป แล้วจึงเกิดเวทนา แล้วจึงเกิดสัญญา แล้วจึงเกิดตัณหา แล้วจึงเกิดความยินดีในรูป รส กลิ่น เสียง สัมผัสทางกายและใจ จึงเกิดอุปาทาน ครั้นมรณะ วิญญานจึงไปเกิดในภพใหม่ จึงเกิดชาติใหม่ ชรา มรณะ เวียนว่ายตายเกิด มีอายุขัยภายใต้อำนาจของกาลเวลาและมีดวงชะตาภายใต้กฎแห่งกรรม เป็นไปตามและผลบุญ (อานิสงค์) แห่งกุศลธรรม และผลบาป (นิสสันท์) แห่งอกุศลธรรมที่ตนประกอบไว้ตั้งแต่อดีตจนถึงปัจจุบันจนกว่าจะหมดบุญหมดบาปนั้น ๆ ทั้งนี้ ไม่อาจหลุดพ้นจากความตาย ดังพุทธสุภาษิตว่า อนิจจา วต สังขารา ไม่พ้นไปจากกองทุกข์ จนกว่าจะได้คบสัปบุรุษที่บริบูรณ์ ผู้สามารถแนะนำให้รู้ทั่วถึงธรรมที่ควรมนสิการและธรรมที่ไม่ควรมนสิการ รวมถึงธรรมอื่น ๆ เพื่อความหลุดพ้น (โลกุตรธรรม)  
</p>
<p>สัปบุรุษที่บริบูรณ์ คือ พระสัมมาสัมพุทธเจ้า พระฤาษีผู้เป็นพระปัจเจกพุทธเจ้า พระอรหันต์ ซึ่งสามารถแนะนำให้รู้ถึงธรรมที่ควรมนสิการและธรรมที่ไม่ควรมนสิการ อันเป็นรายละเอียดของสัทธรรม เช่นที่พระตถาคตเทศนากัณฑ์แรก (ธัมจักกัปปวัตตนสูตร) เพื่อโปรดปัญจวัคคีย์ ณ ป่าอิสิปตนมฤคทายวัน เขตพระนครพาราณสี แคว้นกาสี ชมพูทวีป เมื่อวันขึ้น 15 ค่ำ เดือนแปด 45 ปีก่อนพุทธศักราช เมื่อฏิบัติอยู่ตามที่พระองค์สั่งสอนแล้ว ไม่ช้าสักเท่าไร จักทำให้แจ้งซึ่งคุณอันยอดเยี่ยม อันเป็นที่สุดแห่งพรหมจรรย์ ที่กุลบุตรทั้งหลายออกจากเรือนบวชเป็นบรรพชิตโดยชอบต้องการนั้น ด้วยปัญญาอันยิ่ง ด้วยตนเองในปัจจุบันเข้าถึงอยู่
 
</p><br>
<dd>
<strong>อริยสัจจ์ 4</strong>
</dd>

<p>สัทธรรม คือ ความจริงเกี่ยวกับอริยสัจจ์ที่พระผู้มีพระภาค (ตถาคต) ทรงสั่งสอน แสดงธรรม เป็นทางสายกลาง ห่างไกลจากทางสุดโต่งทั้งสอง ได้แก่ การบำเรอตนให้เป็นสุขด้วยกาม และการบำเพ็ญตนให้เป็นทุกข์ด้วยการทรมานกาย สัทธธรรม คือ อริยสัจจ์ อันเป็นความจริงเกี่ยวกับทุกข์ เหตุแห่งทุกข์ (ทุกขสมุทัย) ความดับทุกข์ (ทุกขนิโรธ) และทางสู่ความดับทุกข์ (อริยะมรรคมีองค์แปด) จำแนกเป็นกุศลธรรม ธรรมที่ควรทำให้เจริญไพบูลย์ อกุศลธรรมที่ควรทำให้เสื่อมสิ้นไป และอัพยากตธรรม ธรรมที่ไม่ใช่กุศลธรรม ทั้งไม่ใช่อกุศลธรรม (ธรรมที่ไม่เป็นไปโดยส่วนเดียว ไม่ประกอบด้วยธรรม เป็นเบื้องต้นแห่งพรหมจรรย์ เป็นไปเพื่อความหน่าย เพื่อคลายกำหนัด เพื่อความดับ เพื่อความสงบ เพื่อความรู้ยิ่ง เพื่อความตรัสรู้ เพื่อนิพพาน 
 
<p>
<br>
<dd>
<strong>1. ทุกข์</strong>
</dd>
<p>สัตว์ทั้งหลาย เมื่อเกิดมาในภพชาติต่าง ๆ ย่อมอาศัยอยู่บนกองทุกข์ คือ
<ul>
<li>มีอายุขัย มีความเสื่อมของรูป เวทนา สัญญา สังขาร วิญญาน ตามกาลเวลา (ชรา) 
<li>ต้องตาย ทุกชาติไป (มรณะ) 
<li>เสียใจ เพราะพลัดพรากจากสิ่งอันเป็นที่รัก (โสกะ) 
<li>รำพึง อยากมี อยากเป็น อยากได้ อย่างไม่มี อยากไม่เป็น อยากไม่ได้สิ่งต่าง ๆ (ปริเทวะ) 
<li>เป็นทุกข์ ต่อสิ่งร้ายที่ยังไม่เกิดขึ้น ว่าจะเกิดขึ้น สิ่งดีที่ยังไม่เกิดขึ้น ว่าจะไม่เกิดขึ้น (ทุกขัง) 
<li>ขัดใจ ไม่ได้สิ่งที่ปรารถนา (โทมนัส) 
<li>เจ็บแค้น ได้สิ่งที่ไม่ปรารถนา (อุปายาส) 
</ul>

<dd>
ทั้งนี้ สัตว์ทั้งหลายต้องเผชิญกับโลกธรรม 8 (มียศ เสื่อมยศ มีลาภ เสื่อมลาภ สรรเสริญ นินทา สุข ทุกข์) ตามกฎแห่งกรรม รับเวรและอานิสงค์ของบาปบุญที่จงใจประกอบไว้ในอดีตและปัจจุบัน (ทั้งกุศลธรรมและอกุศลธรรม) ที่ส่งผลในชาติปัจจุบันและจะส่งผลในอนาคตชาติ เป็นกรงกรรมในวัฏสงสาร (การเวียนว่ายตายเกิดในมารโลก มนุษยโลก และเทวโลก)  
 </p>
<br>
<dd>
<strong>2. เหตุแห่งทุกข์ (ทุกขสมุทัย)</strong>
</dd>
<p>สัตว์ทั้งหลาย อาศัยอยู่บนกองทุกข์ ได้แก่ ภพ ชาติ ชรา มรณะ โสกะ ปริเทวะ โทนัส อุปยาส ทุกขัง นั้น เพราะความเกิด เหตุที่มีความเกิด เพราะกรรม (การกระทำ) โดยมีอัตตา ตามลำดับ ดังนี้

<ul>
<li>ไม่คบสัปบุรุษที่บริบูรณ์ 
<li>ไม่ฟังสัทธรรม
<li>ไม่มีสัทธาในพระพุทธ พระธรรม พระอริยสงฆ์
<li>ไม่มีสติสัมปัชชัญญะ
<li>ไม่สำรวมอินทรีย์ 
<li>มีทุริต 3 (ฆ่าสัตว์ ลักทรัพย์ ผิดในกาม พูดเท็จ พูดหยาบ พูดเพ้อเจ้อ พูดส่อเสียด โลภ พยาบาท เห็นผิดจากคลองธรรม)
<li>มีนิวรณ์ 5 มี กามฉันทะ (ติดใจใฝ่หา) พยาบาท (ไม่พอใจ) ถีนมิทธะ (อาลัย หดหู่) อุทธัจจะกุกกุจจะ (คิดซัดส่าย) วิจิกิจฉา (ลังเล สงสัย)
<li>มีอวิชชา ไม่เข้าใจอริยสัจจ์ (อะไรเป็นทุกข์ เหตุแห่งทุกข์ ความดับทุกข์ ทางแห่งความดับทุกข์)
<li>เพลิดเพลิน พร่ำถึง ดื่มด่ำ (ติดใจ) อยู่ซึ่งขันธ์ 5 (รูป เวทนา สัญญา สังขาร วิญญาน)
<li>มีความยินดีในขันธ์ 5 (รูป เวทนา สัญญา สังขาร วิญญาน)
<li>มีอุปทาน (ยึดมั่นถือมั่นในกาม ความเห็น ข้อปฏิบัติที่ไม่เป็นอริยะมรรค และความเป็นตัวตนของตน) 
<li>มีภพ (มารโลก มนุษยโลก เทวโลก)
<li>มีชาติ (สัตว์นรก เปรต มาร เดรัชฉาน มนุษย์ เทวดา พรหม)
<li>มีชรา (อายุขัย)
<li>มีมรณะ
<li>มีโสกะ
<li>มีปริเทวะ
<li>มีโทมนัส (เห็นรูป ฟังเสียง ดมกลิ่น ลิ้มรส สัมผัสด้วยกาย รู้แจ้งธรรมด้วยใจแล้ว เข้าไปใคร่ครวญรูป รส กลิ่น เสียง สัมผัส ธรรมนั้น) อันเป็นที่ตั้งของโทมนัส
<li>มีอุปายาส
<li>มีทุกข์
 </ul>
<p>
ทั้งนี้ เพราะสรรพสิ่งในโลกทั้งหลาย ล้วนมีสามัญลักษณะ 3 ประการ คือ อนิจจัง (ธาตุทั้งหลายมีดิน น้ำ ลม ไฟ ไม่คงทนถาวร) ทุกขัง (เวียนว่ายตายเกิด สุข ทุกข์ระคน ในวัฏสงสาร) อนัตตา (บังคับตนไม่ให้ชราและไม่ให้ตาย ไม่ได้)
</p>
<br>
<dd>
<strong>3. ความดับทุกข์ (ทุกขนิโรธ)</strong>
</dd>
<p>ความดับทุกข์ คือ การบรรลุอมตธรรม มรรคผล นิพพาน หลุดพ้นจากการเวียนว่ายตาเกิดในโลกียภูมิ คือ บรรลุโลกุตรภูมิ ตั้งแต่ โสดาบัน สกทาคามี อนาคามี จนถึงอรหันต์ซึ่งดับกิเลสตัณหาโดยสิ้นเชิง ถึงที่สุดแห่งทุกข์ หมดสิ้นภพชาติและกองทุกข์ทั้งปวง
<ul>
<li>เป็นผู้มีจิตพ้นวิเศษดีแล้ว คือ มีจิตพ้นแล้วจากราคะ มีจิตพ้นแล้วจากโทสะ มีจิตพ้นแล้วจากโมหะ 
<li>มีกายสังขารสงบระงับ คือ บรรลุจตุตถฌานอันไม่มีทุกข์ ไม่มีสุข เพราะละสุขละทุกข์ และดับโสมนัสโทมนัสก่อน ๆ ได้ มีอุเบกขาเป็นเหตุให้สติบริสุทธิ์ 
<li>มีปัญญาพ้นวิเศษดีแล้ว คือ รู้ชัดว่า ราคะอันเราละได้แล้ว ถอนรากขึ้นเสียได้แล้ว กระทำให้เป็นดุจต้นตาลอันไม่มีที่ตั้งแล้ว ทำให้เป็นของไม่มีแล้ว มีอันไม่เกิดขึ้นต่อไปเป็นธรรมดา โทสะอันเราละได้แล้ว เช่นตาลยอดด้วน ไม่งอกขึ้นต่อไป ถอนรากขึ้นเสียได้แล้ว กระทำให้เป็นดุจต้นตาลอันไม่มีที่ตั้งแล้ว ทำให้เป็นของไม่มีแล้ว มีอันไม่เกิดขึ้นต่อไปเป็นธรรมดา โมหะอันเราละได้แล้ว ถอนรากขึ้นเสียได้แล้ว กระทำให้เป็นดุจต้นตาลอันไม่มีที่ตั้งแล้ว ทำให้เป็นของไม่มีแล้ว มีอันไม่เกิดขึ้นต่อไปเป็นธรรมดา
<li>อื่น ๆ ในอริยวาส 10
</ul>
</p>

<br>
<dd>
<strong>4. ทางแห่งความดับทุกข์ (อริยมรรค)</strong>
</dd>
<p>ทางสู่มรรคผล นิพพาน ประกอบด้วยมรรคมีองค์ 8 ดังนี้
<ol>
<li>สัมมาทิฏฐิ (เห็นชอบ) เห็นธรรม คือ เห็นอริยสัจจ์อย่างถูกต้อง รู้ชัดอกุศลธรรมและรากเหง้าแห่งอกุศลธรรม และรู้ชัดกุศลธรรมและรากเหง้าแห่งกุศลธรรม ซึ่งเกี่ยวข้องกับความดับทุกข์ โดยสภาพที่เห็น
<li>สัมมาสังกัปปะ  (ดำริชอบ) คือ คิดออกจากกาม ไม่พยาบาท ไม่เบียดเบียน โดยสภาพที่ตรึก
<li>สัมมาวาจา (เจรจาชอบ) คือ เว้นพูดเท็จ หยาบคาย ส่อเสียด เพ้อเจ้อ โดยสภาพที่กำหนด
<li>สัมมากัมมันตะ (ปฏิบัติชอบ) คือ เว้นฆ่าสัตว์ เว้นลักทรัพย์ เว้นประพฤติผิดในกาม โดยสภาพที่ประชุม
<li>สัมมาอาชีวะ (เลี้ยงชีพชอบ) คือ เว้นจากมิจฉาชีพ ไม่ทำให้ตนและผู้อื่นเดือดร้อน โดยสภาพที่ผ่องแผ้ว
<li>สัมมาวายามะ (เพียรชอบ) คือ เพียรทำสัมมัปปทาน 4 (กุศลธรรมใดเกิดแก่ตนแล้ว ทำให้ไพบูลย์ กุศลธรรมใดยังไม่เกิด ทำให้เกิดขึ้น อกุศลธรรมใดมีแล้ว ให้ละเลิก อกุศลธรรมใดยังไม่มี อย่าให้มี) โดยสภาพที่ประคอง
<li>สัมมาสติ (สติชอบ) คือ เจริญสติปัฏฐาน 4 ได้แก่ รู้ตัว (หายใจก็รู้ เข้าออก ก็รู้ รู้อริยาบท ยืน เดิน นั่ง นอน ฯลฯ ก็รู้ว่าเรายืน เดิน นั่งนอน ฯลฯ รู้ปฏิกูลในกายอันเป็นธรรมชาติ รู้ธาตุดินน้ำลมไฟอันเสื่อมสลาย) คือ เห็นกายในกายและกายภายนอก รู้เวทนา (สุขก็รู้ตัวว่าเราเสวยสุข ทุกขก็รู้ตัวว่าเราเสวยทุกข์ ไม่สุขไม่ทุกข์ก็รู้ตัวว่าเราเสวยอทุกขมสุข) คือ เห็นเวทนาในเวทนา รู้จิต (จิตมีราคะ ก็รู้ชัดว่าจิตมีราคะ จิตปราศจากราคะ ก็รู้ชัดว่าจิตปราศจากราคะ จิตมีโทสะ โมหะ หดหู่ ฟุ้งซ่าน เป็นสมาธิ ไม่เป็นสมาธิ หลุดพ้น ไม่หลุดพ้น ก็รู้ตัว) คือ เห็นจิตในจิต รู้ธรรม (รู้การมีอยู่ ไม่มีอยู่ ของกามฉันทะ พยาบาท ถีนมิทธะ อุทธัจจะ และวิจิกิจฉา ภายในจิต (เห็นนิวรณ์ 5) รู้ความเกิดความดับของรูป เวทนา สัญญา สังขาร วิญญาณ (เห็นอุปาทานขันธ์ 5) รู้ว่าเกิดสังโยชน์ ตารับรูปเห็นรูป หูได้ยินเสียง จมูกได้รับกลิ่น ลิ้นได้รับรส ใจได้รับธรรมารมย์ เป็นที่อาศัยเกิดของสังโยชน์ เห็นอายตนะภายนอก-ภายใน รู้ว่ามี/ไม่มีสัมโพชฌงค์ภายในจิต (สติ ธัมมวิจัย วิริยะ ปีติ ปัสสัทธิ สมาธิ อุเบกขา) รู้สัจจะ (นี้ทุกข์ นี้สมุทัย นี้นิโรธ นี้มรรค 8) เห็นธรรมในธรรมอยู่ โดยสภาพสติที่ตั้งมั่น 
<li>สัมมาสมาธิ คือ เข้าฌาน 4 โดยสมถกรรมฐาน (เพ่งอารมณ์) คือ สมาบัติ 8 มีรูปสมาบัติ 4 (มีวิตก วิจาร ปีติ สุข เอกัคคตา/มีปีติ สุข เอกัคคตา/มีสุข เอกัคคตา/มีเอกัคคตา) อรูปสมาบัติ 4 (มีความว่างไม่สิ้นสุดเป็นอารมณ์/มีความว่างระดับนามธาตุ/ไม่มีอะไรเลย/มีสัญญาก็ไม่ใช่ ไม่มีสัญญาก็ไม่ใช่ ไม่มีอารมณ์ว่าไม่มีอะไรเลย)โดยวิปัสสนากรรมฐาน พินิจสังขารโดยไตรลักษณ์ (เพ่งลักษณะ) พินิจทางปฏิบัติ (เพ่งมรรค) พินิจผล (เพ่งนิพพาน คือ สุญญะ อนิมิตตะ อัปปณิหิตะ) โดยสภาพสมาธิที่ไม่ฟุ้งซ่าน  
</ol>
<br>
<p>ทั้งนี้ กุศลธรรมที่เป็นฝ่ายตรัสรู้ เป็นโพธิปักขิยธรรม 37 โดยปัญญาเป็นยอด ได้แก่ 
<ul>
<li>โพชฌงค์ 7 เจริญโดยอาศัยวิเวก อาศัยวิราคะ อาศัยนิโรธ น้อมไปเพื่อความสละ 
<ol>
<li>สติสัมโพชฌงค์ คือ ประกอบด้วยสติและปัญญาอันยิ่ง ระลึกได้ ระลึกได้ย่อย ๆ ซึ่งกิจที่ทำไว้นาน ๆ หรือวาจาที่กล่าวไว้นาน ๆ ตั้งมั่นในธรรมภายในและภายนอก ตั้งใจปรารภ เจริญสติสัมโพชฌงค์ ย่อมค้นคว้า ไตร่ตรอง ถึงความพิจารณาธรรมด้วยปัญญา ฯ อนึ่ง สติในธรรมภายใน มีอยู่ สติในธรรมภายนอก มีอยู่ สติในธรรมภายในแม้ใด สติในธรรมภายในแม้นั้น ก็ชื่อว่า สติสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน สติในธรรมภายนอกแม้ใด สติในธรรม ภายนอกแม้นั้น ก็ชื่อว่าสติสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน

<li>ธัมมวิจยสัมโพชฌงค์ คือ มีสติ พินิจ (พิจารณา) เลือกเฟ้นซึ่งสัทธรรมที่ได้สดับมากมาแต่สัปบุรุษ (สุตมยปัญญา) เพื่อให้เกิดความเข้าใจสัทธรรม (กรณีพระสงค์ คือ สิกขาบท) เหล่านั้นอย่างแจ่มแจ้ง (แทงตลอดด้วยปัญญา) โดยการคิดและถามด้วยปัญญาแห่งตน (จินตามยปัญญา) แล้วเขียนอธิบายสัทธรรมนั้น ทั้งโดยพยัญชนะ (ตัวอักษร) โดยอรรถ (รากศัพท์ คำเหมือน คำตรงข้าม) โดยนัย (นิทเทศ ให้นิยาม) โดยลักษณะ (คุณภาพหรือเครื่องแสดง) โดยอาการปรากฏหรือผล (ปัจจุปัฏฐาน) โดยรส (กิจ) โดยจำแนก (แยกประเภท) โดยเหตุใกล้ (ปทัฏฐาน) โดยเหตุไกล (มูล) โดยคุณ (อานิสงค์) โดยโทษ (นิสสันท์) โดยอาหารให้ผ่องแผ้ว (นิสรณะ) โดยพิษให้เศร้าหมอง (อาทินวะ) และโดยอุปมา (เปรียบเทียบเคียงกับสิ่งใกล้ตัวให้เห็นภาพ) ผลที่ได้ คือ ความเป็นพหูสูต เข้าใจส่ิ่งที่รู้แล้วดีขึ้น ได้รู้สิ่งที่ยังไม่รู้มากขึ้น กำจัดความเห็นผิด และป้องกันความเห็นผิดที่ยังไม่เกิด ไม่ให้เกิดขึ้น คือ ทรงสุตะ สามารถเขียนฎีกา แสดงความเข้าใจเฉพาะตนต่อสัทธรรมที่พินิจแล้ว ด้วยปัญญาอันยิ่ง ด้วยตนเองในปัจจุบันเข้าถึงอยู่ ด้วยดีโดยพิสดาร (โดยละเอียดเรียบร้อย) ทั้งนี้ ความเลือกสรรในธรรมภายใน มีอยู่ ความเลือกสรรในธรรมภายนอก มีอยู่ ความเลือกสรรในธรรมภายในแม้ใด ความเลือกสรรในธรรมภายในแม้นั้น ก็ชื่อว่า ธัมมวิจยสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน ความเลือกสรรในธรรมภายนอกแม้ใด ความเลือกสรรในธรรมภายนอก
แม้นั้น ก็ชื่อว่า ธัมมวิจยสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน ตัวอย่างเช่น คำว่า ศีล มีปุจฉาว่า อะไร คือ ศีล อาจวิสัชนา ดังนี้ 
<ul>
<li>โดยอรรถ/พยัญชนะ คือ สี + ละ คือ ลักษณะความประพฤติที่เป็นปกติ คือ ความประพฤติที่ดี คำเหมือน คือ ธรรมจริยา โสไจย อริยธรรม สัทธรรม สัปปุริสธรรม คำตรงข้าม คือ ทุศีล 
<li>โดยนัย คือ การเว้นจากการประกอบอกุศลธรรมที่พระพุทธองค์บัญญัติไว้ในอริยสัจจ์ ( เว้นจากการฆ่าสัตว์ การลักทรัพย์ การประพฤติผิดในกาม การพูดเท็จ พูดส่อเสียด พูดเพ้อเจ้อ) และในมงคล 38 (เว้นจากการดื่มน้ำเมา) โดยถือปฏิบัติอย่างเคร่งครัดทุกวัน เวลา และสถานที่ สำหรับพระสงฆ์ คือ สำรวมด้วยปาติโมกข์สังวรศีล สมบูรณ์ด้วยอาจาระและโคจรอยู่ มีปกติเห็นภัยในโทษเพียงเล็กน้อย สมาทานศึกษาอยู่ในสิกขาบททั้งหลาย
<li>โดยลักษณะ คือ ความไม่มีโทษ 
<li>โดยอาการ คือ ความสงบเรียบร้อยทางกาย วาจา ใจ 
<li>โดยกิจ คือ กำจัดอกุศลธรรมที่มีโทษร้ายแรง ก่อให้เกิดความสะอาดทางกาย วาจาใจ
<li>โดยอานิสงค์ คือ องอาจ ไม่เก้อเขิน ตายแล้วมีสติ และไปสู่สุคติ
<li>โดยโทษ คือ ความสกปรกทางกาย วาจา ใจ และก่อให้เกิดบาปเวร
<li>โดยเหตุใกล้ คือ ความละอายเกรงกลัวต่อบาป
<li>โดยเหตุไกล คือ การทำบุญมาดี 
<li>โดยอาหารให้ผ่องแผ้ว คือ สติสัมปัชชัญญะและโยนิโสมนสิการ การมนสิการธรรมที่ควรมนสิการ
<li>โดยเครื่องให้เศร้าหมอง คือ การมนสิการธรรมที่ไม่ควรมนสิการ
<li>โดยประเภท คือ จุลศีล (ศีล 5 และกุศลกรรมบท 10 ได้แก่ ไม่ฆ่าสัตว์ ไม่ลักทรัพย์ ไม่ประพฤติผิดในกาม ไม่พูดเท็จ ไม่พูดส่อเสียด ไม่พูดเพ้อเจ้อ ไม่โลภอยากได้ของเขา ไม่พยาบาทปองร้าย เห็นชอบตามคลองธรรม) มัชฌิมศีล (อุโบสถศีล 8 ศีล 10)  มหาศีล (227 ในเถรวาทภิกษุ และ 250 ในมหายานภิกษุ และ 311 ในเถรวาทภิกษุณี และ 348 ในมหายานภิกษุณี) มีระดับศีลต่างกันเพราะมีระดับสัมมาอาชีวะต่างกัน
<li>โดยอุปมา คือ กลิ่นศีล เปรียบเหมือนป่าไม้ที่ดอกบาน หอมตลบไปด้วยกลิ่นต่าง ๆ / สมบูรณ์ด้วยศีล เปรียบเหมือนนกต้อยตีวิดรักษาไข่ ดังจามรีรักษาขนหาง

</ul>
<li>วิริยสัมโพชฌงค์ ประคองตน ไม่ย่อหย่อนในการเจริญธัมมวิจยสัมโพชฌงค์ อนึ่ง ความเพียรทางกาย มีอยู่ ความเพียรทางใจ มีอยู่ ความเพียรทางกาย แม้ใด ความเพียรทางกายแม้นั้น ก็ชื่อว่า วิริยสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน ความเพียรทางใจแม้ใด ความเพียรทางใจแม้นั้น ก็ชื่อว่าวิริยสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน

<li>ปีติสัมโพชฌงค์ ความอิ่มใจแผ่ไป ทำไปโดยปีติ อันปราศจากอามิส (ก็ตั้งใจทำ) ทั้งนี้ ปีติที่มีวิตก มีวิจาร มีอยู่ ปีติที่ไม่มีวิตก ไม่มีวิจาร มีอยู่ ปีติที่มีวิตก มีวิจารแม้ใด ปีติที่มีวิตก มีวิจารแม้นั้น ก็ชื่อว่า ปีติสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน ปีติที่ไม่มีวิตก ไม่มีวิจารแม้ใด ปีติที่ไม่มีวิตก ไม่มีวิจารแม้นั้น ก็ชื่อว่าปีติสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน
<li>ปัสสัทธิสัมโพชฌงค์ กายก็ดี จิตก็ดี ของผู้มีใจปีติ ย่อมสงบระงับ อนึ่ง กายปัสสัทธิ มีอยู่ จิตตปัสสัทธิ มีอยู่ กายปัสสัทธิแม้ใด กายปัสสัทธิ แม้นั้น ก็ชื่อว่า ปัสสัทธิสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน จิตตปัสสัทธิแม้ใด จิตตปัสสัทธิแม้นั้น ก็ชื่อว่า ปัสสัทธิสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน
<li>สมาธิสัมโพชฌงค์ จิตของผู้มีกายสงบระงับแล้ว มีความสุขสบาย ย่อมตั้งมั่น ไม่ฟุ้งซ่าน อนึ่ง สมาธิที่มีวิตก มีวิจาร มีอยู่ สมาธิที่ไม่มีวิตก ไม่มีวิจาร มีอยู่ สมาธิที่มีวิตก มีวิจารแม้ใด สมาธิที่มีวิตก มีวิจารแม้นั้น ก็ชื่อว่า สมาธิสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน สมาธิที่ไม่มีวิตก ไม่มีวิจารแม้ใด สมาธิที่ไม่มีวิตก ไม่มีวิจารแม้นั้น ก็ชื่อว่าสมาธิสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน
<li>อุเบกขาสัมโพชฌงค์ เป็นผู้เพ่งเล็งอยู่ด้วยดี ซึ่งจิตที่ตั้งมั่นอย่างนั้น พิจารณาหาทาง คือ ใคร่ครวญรูป รส กลิ่น เสียง ผัสสะ ธรรมรมย์อันเป็นที่ตั้งแห่งอุเบกขา อนึ่ง อุเบกขาในธรรมภายใน มีอยู่ อุเบกขาในธรรมภายนอก มีอยู่ อุเบกขาในธรรมภายในแม้ใด อุเบกขาในธรรมภายในแม้นั้น ก็ชื่อว่า อุเบกขาสัมโพชฌงค์ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน อุเบกขาในธรรมภายนอกแม้ใด อุเบกขาในธรรมภายนอกแม้นั้น ก็ชื่อว่าอุเบกขาสัมโพชฌงค์ ย่อมเป็นไปเพื่อความรู้ยิ่ง เพื่อความตรัสรู้ เพื่อนิพพาน มีอุเบกขาเป็นเหตุให้สติบริสุทธิ์
</ol>

<li>อินทรีย์ 5 คือ สัทธินทรีย์ วิริยินทรีย์ สตินทรีย์ สมาธินทรีย์ ปัญญินทรีย์
<li>พละ 5 คือ สัทธพละ วิริยพละ สติพละ สมาธิพละ ปัญญาพละ
<li>อิทธิบาท 4 คือ ฉันทะ (พอใจในความดับทุกข์) วิริยะ (เพียรในอริยมรรค ลงมือปฏิบัติด้วยตนเอง) จิตตะ (รับรู้ในสิ่งที่ทำ และทำสิ่งนั้นด้วยความคิด เอาจิตฝักใฝ่ ไม่ปล่อยใจให้ฟุ้งซ่านเลื่อนลอยไป) วิมังสา (พัฒนาความดีและปัญญาให้ถึงจุดสูงสุดด้วยเหตุผล) ทั้งนี้ โดยไม่ย่อหย่อนเกินไป ไม่ต้องประคองเกินไป ไม่หดหู่ในภายใน ไม่ฟุ้งซ่านไป ภายนอก และมีความสำคัญในเบื้องหลังและเบื้องหน้าอยู่ว่า เบื้องหน้าฉันใด เบื้องหลังก็ฉัน นั้น เบื้องหลังฉันใด เบื้องหน้าก็ฉันนั้น เบื้องล่างฉันใด เบื้องบนก็ฉันนั้น เบื้องบนฉันใด เบื้องล่างก็ฉันนั้น กลางวันฉันใด กลางคืนก็ฉันนั้น กลางคืนฉันใด กลางวันก็ฉันนั้น เธอมี ใจเปิดเผย ไม่มีอะไรหุ้มห่อ อบรมจิตให้สว่างอยู่
<li>สัมมัปปทาน 4 คือ สังวรระวังละบาป ปหานละบาปที่เกิดแล้ว ภาวนาทำกุศลที่ยังไม่เกิดให้เกิด อนุรักขนารักษษกุศลธรรมที่เกิดแล้วให้ตั้งมั่นและเจริญยิ่งขึ้น
<li>สติปัฏฐาน 4 คือ กายานุปัสสนาสติปัฏฐาน (กำหนดรู้เห็นกายในกาย ได้แก่ ลมหายใจ อริยาบท สิ่งปฏิกูลในกาย ธุาตในกาย) เวทนานุปัสสนาสติปัฏฐาน (กำหนดรู้เห็นเวทนาในเวทนา ได้แก่ ทุกขเวทนา สุขเวทนา อทุกขมสุข) จิตตานุปัสสนาสติปัฏฐาน (กำหนดรู้เห็นจิตในจิต ได่แก่ ราคะ โลภะ โทสะ โมหะ) ธัมมานุปัสสนาสติปัฏฐาน (กำหนดรู้ธรรมในธรรม ได้แก่ นิวรณ์ ขันธ์ อายตนะ โพชฌงค์ อริยสัจจ์)
<li>มรรค 8 คือ สัมมาทิฏฐิ สัมมาสังกัปปะ สัมมาวาจา สัมมากัมมันตะ สัมมาอาชีวะ สัมมาวายมะ สัมมาสติ สัมมาสมาธิ
</ul>
<p>ทั้งนี้ หากคบสัปบุรุษที่บริบูรณ์ ฟังสัทธรรม มีสัทธา <a>โยนิโสมนสิการ</a> (ไม่มนสิการธรรมที่ไม่ควรมนสิการที่เป็นเหตุให้เกิดกามาสวะ ภวาสวะ อวิชชาสวะ และมนสิการธรรมที่ควรมนสิการเพื่อดับอาสวะเหล่านั้น โดยแยบคาย คือ โดยการเห็นอริยสัจจ์ นี้ทุกข์ นี้เหตุแห่งทุกข์ นี้ความดับทุกข์ นี้ปฏิปทาให้ถึงความดับทุกข์ หรือโดยการสังวร คือ เป็นผู้สำรวมในจักขุนทรีย์ โสตินทรีย์ ฆานินทรีย์ ชิวหินทรีย์ กายินทรีย์ มนินทรีย์ หรือโดยการพิจารณาเสพ เสพจีวรเพียงเพื่อกำจัดหนาว ร้อน สัมผัสแห่งเหลือบ ยุง ลม แดด และสัตว์เลื้อนคลาน เพียงเพื่อจะปกปิดอวัยวะที่ให้ความละอายกำเริบ เสพอาหารมิใช่เพื่อเล่น มิใช่เพื่อมัวเมา มิใช่เพื่อประดับ มิใช่เพื่อตบแต่ง เพียงเพื่อให้กายดำรงอยู่ เพื่อให้เป็นไปเพื่อกำจัดความลำบาก เพื่ออนุเคราะห์แก่พรหมจรรย์ ด้วยคิดว่าจะกำจัดเวทนาเก่าเสีย ด้วยจะไม่ให้เวทนาใหม่เกิดขึ้นด้วย ความเป็นไป ความไม่มีโทษ และความอยู่สบายด้วยจักมีแก่เรา เสพเสนาสนะ เพียงเพื่อกำจัดความหนาวร้อน ฯลฯ เพียงเพื่อบรรเทาอันตรายแต่ฤดู เพื่อรื่นรมย์ในการหลีกออกเร้นอยู่ เสพบริขาร คือ ยาอันเป็นปัจจัยบำบัดไข้ เพียงเพื่อกำจัดเวทนา ที่เกิดแต่อาพาธต่าง ๆ ที่เกิดขึ้นแล้ว เพื่อความเป็นผู้ไม่มีอาพาธเบียดเบียนเป็นอย่างยิ่ง หรือโดยความอดกลั้น เป็นผู้อดทนต่อหนาว ร้อน หิว กระหาย สัมผัสแห่งเหลือบ ยุง ลม แดด และสัตว์เลื้อนคลาน เป็นผู้มีชาติของผู้อดกลั้นต่อถ้อยคำที่ผู้อื่นกล่าวร้ายแรงต่อเวทนาที่มีอยู่ในตัว ซึ่งบังเกิดขึ้นแล้ว เป็นทุกข์ กล้า แข็ง เผ็ด ร้อน ไม่เป็นที่ยินดี ไม่เป็นที่ชอบใจ อาจพร่าชีวิตเสียได้ หรือโดยเว้นรอบ เว้นช้างที่ดุร้าย ม้าที่ดุร้าย โคที่ดุร้าย สุนัข งู หลัก ตอ สถานที่มีหนาม บ่อ เหว แอ่งน้ำครำ บุคคลผู้นั่ง ณ ที่ไม่ใช่อาสนะเห็นปานใด ผู้เที่ยวไป ณ ที่มิใช่ที่โคจรเห็นปานใด ผู้คบมิตรที่ลามกมากเห็นปานใด ในสถานทั้งหลายอันลามก หรือโดยความบรรเทา ย่อมอดกลั้น ย่อมละ ย่อมบรรเทากามวิตก พยาบาท วิหิงสา บาปอกุศลที่เกิดขึ้นแล้ว ทำให้สูญสิ้น ให้ถึงความไม่มี หรือโดยอบรม เจริญสติสัมโพชฌงค์ ธัมมวิจัยสัมโพชฌงค์ วิริยสัมโพชฌงค์ ปีติสัมโพชฌงค์ ปัสสัทธิสัมโพชฌงค์ สมาธิสัมโพชฌงค์ อุเบกขาสัมโพชฌงค์ อันอาศัยวิเวก อาศัยวิราคะ อาศัยนิโรธ น้อมไปในความสละลง จึงเป็นผู้สำรวม ด้วยความสังวรในอาสวะทั้งปวงอยู่ ตัดตัณหาได้ ยังสังโยชน์ให้ปราศไปแล้ว อนึ่ง ไม่มนสิการถึงกาม ถึงความพยาบาท ถึงความเบียดเบียน และถึงกายของตน เพราะจิตย่อมไม่แล่นไป ไม่เลื่อมใส ไม่ตั้งอยู่ ไม่พ้นวิเศษ ในเพราะกามทั้งหลาย เพราะความพยาบาท เพราะความเบียดเบียน เพราะกายของตน แต่มนสิการถึงเนกขัมมะ ความไม่พยาบาท ความไม่เบียดเบียน ความดับแห่งกายของตน (จิตนั้นไปดีแล้ว อบรมดีแล้ว ออกดีแล้ว พ้นวิเศษดีแล้ว พรากแล้วจากกามทั้งหลาย ความพยาบาท ความเบียดเบียน กายของตน และพ้นแล้วจากอาสวะอันเป็นเหตุเดือดร้อนกระวนกระวาย ซึ่งมีกาม ความพยาบาท ความเบียดเบียน กายของตนเป็นปัจจัยเกิดขึ้น เธอย่อมไม่เสวยเวทนานั้น ข้อนี้กล่าวได้ว่าเป็นเครื่องสลัดออกซึ่งกามทั้งหลายฯ ความพยาบาท ความเบียดเบียน ความดับแห่งกายของตน) 


มี<a>สติสัมปัชชัญญะ</a> (ห็นรูปด้วยนัยน์ตาแล้ว เป็นผู้ไม่ดีใจ ไม่เสียใจ เป็นผู้วางเฉย มีสติสัมปชัญญะอยู่ ฟังเสียงด้วยหูแล้ว เป็นผู้ไม่ดีใจ ไม่เสียใจ เป็นผู้วางเฉย มีสติสัมปชัญญะอยู่ ดมกลิ่นด้วยจมูกแล้ว เป็นผู้ไม่ดีใจ ไม่เสียใจ เป็นผู้วางเฉย มีสติสัมปชัญญะอยู่ ลิ้มรสด้วยลิ้น
แล้ว เป็นผู้ไม่ดีใจ ไม่เสียใจ เป็นผู้วางเฉย มีสติสัมปชัญญะอยู่ ถูกต้องโผฏฐัพพะด้วยกายแล้ว เป็นผู้ไม่ดีใจ ไม่เสียใจ เป็นผู้วางเฉย มีสติสัมปชัญญะอยู่ รู้แจ้งธรรมด้วยใจแล้ว เป็นผู้ไม่ดีใจ ไม่เสียใจ เป็นผู้วางเฉย มีสติสัมปชัญญะอยู่ ผู้มีอายุทั้งหลาย อย่างนี้แล ชื่อว่าเป็นผู้ประกอบด้วย
องค์หก ฯ) ประกอบด้วยใจอันมีสติเป็นเครื่องอารักขา และมีที่พิง คือ พิจารณาแล้วเสพของอย่างหนึ่ง พิจารณาแล้วอดกลั้นของอย่างหนึ่ง พิจารณาแล้วเว้นของอย่างหนึ่ง พิจารณาแล้วบรรเทาของอย่างหนึ่ง 

<a>สำรวมอินทรีย์</a> สุจริต 3 สติปัฏฐาน 4 โพชฌงค์ 7 วิชชา/วิมุติ ไม่เพลิดเพลิน ไม่พร่ำถึง ไม่ดื่มด่ำซึ่งรูป เวทนา สัญญา สังขาร วิญญาน ไม่ยินดีในรูป เวทนา สัญญา สังขาร วิญญาน จะดับอุปาทานขันธ์ ดับภพ ดับชาติ ดับชรา ดับมรณะ ดับทุกข์ทั้งปวง 
</p>
<p>สำหรับการใช้ชีวิตตามครรลองมนุษย์ ก็อาจบรรลุธรรมได้ โดยกระทำมงคล 38 ให้เจริญไพบูลย์ คือ ไม่คบคนพาล คบบัณฑิต บูชาบุคคลที่ควรบูชา อยู่ในประเทศอันสมควร มีบุญอันกระทำแล้วในกาลก่อน ตั้งตนไว้ชอบ พาหุสัจจะ ศิลป วินัยที่ศึกษาดีแล้ว วาจาสุภาสิต บำรุงมารดาบิดา การสงเคราะห์บุตรภรรยา การงานอันไม่อากูล ทาน ประพฤติธรรม สงเคราะห์ญาติ กรรมอันไม่มีโทษ งดการเว้นจากบาป สำรวมจากการดื่มน้ำเมา ไม่ประมาทในธรรมทั้งหลาย เคารพ ประพฤติถ่อมตน สันโดษ กตัญญู ฟังธรรมโดยกาล อดทน เป็นผู้ว่าง่าย ได้เห็นสมณะทั้งหลาย สนทนาธรรมโดยกาล เพียร พรหมจรรย์ เห็นอริยสัจ กระทำนิพพานให้แจ้ง จิตของผู้ใดอันโลกธรรมทั้งหลายถูกต้องแล้ว ย่อมไม่หวั่นไหว ไม่เศร้าโศก ปราศจากธุลี เป็นจิตเกษม นี้เป็นอุดมมงคล เทวดาและมนุษย์ทั้งหลาย ทำมงคลเช่นนี้แล้ว เป็นผู้ไม่ปราชัยในข้าศึกทุกหมู่เหล่า ย่อมถึงความสวัสดีในที่ทุกสถาน นี้เป็น อุดมมงคลของเทวดาและมนุษย์เหล่านั้น ฯ
</p>
<br>
<dd>วิมุตตายตนะ (แดนแห่งวิมุติ) เป็นผู้รู้แจ้งอรรถ รู้แจ้งธรรม ความอิ่มใจย่อมเกิดแก่เธอผู้ปราโมทย์แล้ว กายของเธอผู้มีใจประกอบด้วยปีติ ย่อมสงบระงับ เธอผู้มีกายสงบระงับแล้วย่อม เสวยความสุข จิตของเธอผู้มีความสุข ย่อมตั้งมั่น นี้แดนวิมุตติ
<ul>
<li>เป็นผู้รู้แจ้งอรรถ รู้แจ้งธรรม แล้วแสดงธรรม ความปราโมทย์ย่อมเกิด
<li>แสดงธรรมตามที่ได้ฟังได้เรียนไว้ แก่คนอื่น ๆ โดยพิสดาร ผู้นั้นย่อมรู้แจ้งอรรถ รู้แจ้งธรรมในธรรมนั้น โดยอาการที่ตนได้แสดงแก่คนอื่น ๆ นั้น ความปราโมทย์ย่อมเกิด
<li>กระทำการสาธยายธรรมตามที่ได้ฟังได้เรียนไว้แล้วโดยพิสดาร ผู้นั้นย่อมรู้แจ้งอรรถรู้แจ้งธรรมในธรรมนั้น โดยอาการที่ตนกระทำการสาธยายนั้น ความปราโมทย์ย่อมเกิด
<li>ตรึกตรองตามซึ่งธรรมตามที่ได้ฟังได้เรียนไว้ด้วยจิต เพ่งตามด้วยใจ ผู้นั้นย่อม รู้แจ้งอรรถ รู้แจ้งธรรมในธรรมนั้น โดยอาการที่ตนตรึกตรองตามด้วยจิต เพ่งตามด้วยใจนั้น ความปราโมทย์ย่อมเกิด
<li>เรียนสมาธินิมิตอย่างใดอย่างหนึ่งด้วยดี ทำไว้ในใจด้วยดี ใคร่ครวญด้วยดี แทงตลอดด้วยดีด้วยปัญญา ความปราโมทย์ย่อมเกิด
</ul>
<dd>
ความอิ่มใจย่อมเกิดแก่ผู้ปราโมทย์แล้ว กายของผู้มีใจประกอบด้วยปีติ ย่อมสงบระงับ ผู้มีกายสงบระงับแล้ว ย่อมเสวยความสุข จิตของเธอผู้มีความสุข ย่อมตั้งมั่น นี้แดนวิมุตติ แล้วประกอบด้วยเมตตา กรุณา มุทิตา อุเบกขา
</dd>
<br>
<center>****************</center><br>



            </article>
            <footer>
                <ol id="page-numbers">
                    <li>1</li>
                    <li>2</li>
                </ol>
            </footer>
        </section>

    </div>
</div>


</body></html>