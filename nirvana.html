<html>
<head><meta http-equiv="Content-Type" content="text/html; charset=UTF-8">
<link rel="stylesheet" href="book.css">
<title>e-Request | Workflow</title>
	<script src="underscore-min.js"></script>
	<script src="raphael-min.js"></script>
	<script src="sequence-diagram-min.js">	</script>
</head>

<body>
<div id="wrapper">
    <div id="container">

        <section class="open-book">
            <header>
                <h1>ธรรมเพื่อความหลุดพ้น</h1>
                <h6>Buddha's Way to Nirvana</h6>
            </header>
            <article>
    <h2 class="chapter-title">สัทธรรม<br></h2>

<p>จิตที่เพลิดเพลิน พร่ำถึง ดื่มด่ำอยู่ซึ่งรูป เวทนา สัญญา สังขาร วิญญาณ (ขันธ์ 5) ย่อมมีความยินดีในรูป เวทนา สัญญา สังขาร วิญญาณ จึงเกิดอุปทาน (ยึดมั่นถือมั่น) ในรูป เวทนา สัญญา สังขาร และวิญญาณ จึงเกิดภพชาติ ไม่พ้นไปจากความเสื่อมของสังขารทั้งหลาย (อนิจจัง) ความทุกข์ทั้งหลาย (ทุกขัง) และความตาย (มรณะ) ครั้นหมดอายุขัย ตาย (จุติ) จากภพหนึ่งแล้ว อุปทานขันธ์ ย่อมเป็นเหตุให้ไปสู่ภพต่อไป ด้วยความที่ไม่คบสัปบุรุษที่บริบูรณ์ จึงไม่ได้ฟังสัทธรรม จึงไม่เกิดสัทธา จึงไม่เกิดมนสิการที่ถูกต้อง จึงไม่มีสติสัมปัชชัญญะ จึงไม่สำรวมอินทรีย์ จึงเกิดทุจริตทางกาย วาจา ใจ เกิดนิวรณ์ (ติดใจในกามคุณ พยาบาท จิตอ่อน คิดซัดส่าย ลังเลสงสัยในกุศลธรรม อกุศลธรรม และสัทธรรม) จึงไม่รู้ในอริยสัจจ์ (มีอวิชชา) จึงเกิดสังขาร ทำให้เกิดวิญญาณ เกิดนามรูป เกิดเวทนา เกิดสัญญา เกิดตัณหา เกิดความยินดีในรูป รส กลิ่น เสียง สัมผัสทางกายและใจ เกิดอุปาทาน ครั้นมรณะ จึงเกิดในภูมิภพใหม่ เวียนว่ายตายเกิดอยู่ในกรงกรรม อยู่ใต้อำนาจของกาลเวลา บาปบุญของอกุศลธรรมและกุศลธรรมที่ประกอบไว้ มีความไม่เที่ยง ความชรา และความตาย ทั้งในอดีต ปัจจุบัน และอนาคต ไม่พ้นจากกองทุกข์ จำเป็นต้องคบสัปบุรุษและฟังสัทธรรม จึงมีโอกาสหลุดพ้น  
</p>
<p>สัปบุรุษที่บริบูรณ์ คือ พระพุทธเจ้า และพระอริยบุคคลผู้รู้สัทธรรม (พระอริยสาวก พรหม เทวดา) คือ พระธรรมที่พระผู้มีพระภาค ทรงตรัสรู้และแสดงครั้งแรกแก่ปัญจวัคคีย์ ณ ป่าอิสิปตนมฤคทายวัน เขตพระนครพาราณสี แคว้นมคธ ชมพูทวีป ตามธรรมจักรกัปปวัตนสูตร เมื่อฏิบัติอยู่ตามที่พระองค์สั่งสอนแล้ว ไม่ช้าสักเท่าไร จักทำให้แจ้งซึ่งคุณอันยอดเยี่ยม อันเป็นที่สุดแห่งพรหมจรรย์ ที่กุลบุตรทั้งหลายออกจากเรือนบวชเป็นบรรพชิตโดยชอบต้องการนั้น ด้วยปัญญาอันยิ่ง ด้วยตนเองในปัจจุบันเข้าถึงอยู่
 
</p><br>
<dd>
<strong>อริยสัจจ์ ๔</strong>
</dd>

<p>พระสัทธรรม หรือ ธรรมที่พระผู้มีพระภาคทรงสั่งสอน แสดงธรรม เป็นทางสายกลาง ห่างไกลจากทางสุดโต่งทั้งสอง ได้แก่ การบำเรอตนให้เป็นสุขด้วยกาม และการบำเพ็ญตนให้ต้องทุกข์ด้วยการทรมานกาย ทางสายกลางนี้ ต้องเห็นอริยสัจจ์ (สัทธรรม) ว่าด้วย ทุกข์ เหตุแห่งทุกข์ (ทุกขสมุทัย) ความดับทุกข์ (ทุกขนิโรธ) และทางสู่ความดับทุกข์ (อริยะมรรคมีองค์แปด รวมถึงโพธิปักขิยธรรม)  
 
<p>
<br>
<dd>
<strong>1. ทุกข์</strong>
</dd>
<p>สัตว์ทั้งหลาย เมื่อเกิดมาในภพชาติต่าง ๆ ย่อมอาศัยอยู่บนกองทุกข์ คือ
<ul>
<li>มีอายุขัย มีความเสื่อมของรูป เวทนา สัญญา สังขาร วิญญาน ตามกาลเวลา (ชรา) 
<li>ต้องตาย ทุกชาติไป (มรณะ) 
<li>เสียใจ เพราะพลัดพรากจากสิ่งอันเป็นที่รัก (โสกะ) 
<li>รำพึง อยากมี อยากเป็น อยากได้ อย่างไม่มี อยากไม่เป็น อยากไม่ได้สิ่งต่าง ๆ (ปริเทวะ) 
<li>ขัดใจ ไม่ได้สิ่งที่ปรารถนา (โทมนัส) 
<li>เจ็บแค้น ได้สิ่งที่ไม่ปรารถนา (อุปายาส) 
<li>เป็นทุกข์ ต่อสิ่งร้ายที่ยังไม่เกิดขึ้น กลัวจะเกิดขึ้น สิ่งดีที่ยังไม่เกิดขึ้น กลัวจะไม่เกิดขึ้น (ทุกขัง) 
</ul>

<dd>
ทั้งนี้ มนุษย์สัตว์ทั้งหลายต้องเผชิญกับโลกธรรม 8 (มียศ เสื่อมยศ มีลาภ เสื่อมลาภ สรรเสริญ นินทา สุข ทุกข์) ตามกฎแห่งกรรม รับเวรและอานิสงค์ของบาปบุญที่ตนได้ประกอบไว้ในอดีตและปัจจุบัน (ทั้งกุศลธรรมและอกุศลธรรม) ที่จะส่งผลในชาติปัจจุบันและอนาคตชาติ ไม่สิ้นสุด เป็นกรงกรรมในวัฏสงสาร (เวียนว่ายตายเกิดในอบายภูมิ มนุษยภูมิ เทวภูมิ พรหมภูมิ)  
 </p>
<br>
<dd>
<strong>2. เหตุแห่งทุกข์ (ทุกขสมุทัย)</strong>
</dd>
<p>สัตว์ทั้งหลาย อาศัยอยู่บนกองทุกข์ ได้แก่ ภพ ชาติ ชรา มรณะ โสกะ ปริเทวะ โทนัส อุปยาส ทุกขัง นั้น เพราะความเกิด เหตุที่มีความเกิดมา เพราะกรรม (การกระทำ) ของตน โดยลำดับ ดังนี้

<ul>
<li>ไม่คบสัปบุรุษที่บริบูรณ์ 
<li>ไม่ฟังสัทธรรม
<li>ไม่มีสัทธา
<li>ไม่มีสติสัมปัชชัญญะ
<li>ไม่สำรวมอินทรีย์ 
<li>มีทุริต 3 (ฆ่าสัตว์ ลักทรัพย์ ผิดในกาม พูดเท็จ พูดหยาบ พูดเพ้อเจ้อ พูดส่อเสียด โลภ พยาบาท เห็นผิดจากคลองธรรม)
<li>มีนิวรณ์ 5 มี กามฉันทะ (ติดใจใฝ่หา) พยาบาท (ไม่พอใจ) ถีนมิทธะ (อาลัย หดหู่) อุทธัจจะกุกกุจจะ (คิดซัดส่าย) วิจิกิจฉา (ลังเล สงสัย)
<li>มีอวิชชา ไม่เข้าใจอริยสัจจ์ (อะไรเป็นทุกข์ เหตุแห่งทุกข์ ความดับทุกข์ ทางแห่งความดับทุกข์)
<li>เพลิดเพลิน พร่ำถึง ดื่มด่ำ (ติดใจ) อยู่ซึ่งขันธ์ 5 (รูป เวทนา สัญญา สังขาร วิญญาน)
<li>มีความยินดีในขันธ์ 5 (รูป เวทนา สัญญา สังขาร วิญญาน)
<li>มีอุปทาน 
<li>มีภพ
<li>มีชาติ
<li>มีชรา
<li>มีมรณะ
<li>มีโสกะ
<li>มีปริเทวะ
<li>มีโทมนัส
<li>มีอุปายาส
<li>มีทุกข์
 </ul>
<p>
ทั้งนี้ เพราะสรรพสิ่งในโลกทั้งหลาย ล้วนมีสามัญลักษณะ 3 ประการ คือ อนิจจัง (ธาตุทั้งหลายมีดิน น้ำ ลม ไฟ ไม่คงทนถาวร) ทุกขัง (เวียนว่ายตายเกิด สุข ทุกข์ระคน ในวัฏสงสาร) อนัตตา (บังคับตนไม่ให้ชราและไม่ให้ตาย ไม่ได้)
</p>
<br>
<dd>
<strong>3. ความดับทุกข์ (ทุกขนิโรธ)</strong>
</dd>
<p>ความดับทุกข์ คือ การบรรลุอมตธรรม มรรคผล นิพพาน หลุดพ้นจากการเวียนว่ายตาเกิดในโลกียภูมิ คือ บรรลุโลกุตรภูมิ ตั้งแต่ โสดาบัน สกทาคามี อนาคามี จนถึงอรหันต์ซึ่งดับกิเลสตัณหาโดยสิ้นเชิง ถึงที่สุดแห่งทุกข์ หมดสิ้นภพชาติและกองทุกข์ทั้งปวง
</p>

<br>
<dd>
<strong>4. ทางแห่งความดับทุกข์ (อริยมรรค)</strong>
</dd>
<p>ทางสู่มรรคผล นิพพาน ประกอบด้วยมรรคมีองค์ 8 ดังนี้
<ol>
<li>สัมมาทิฏฐิ (เห็นชอบ) ดวงตาเห็นธรรม คือ เห็นอริยสัจจ์อย่างถูกต้อง
<li>สัมมาสังกัปปะ  (ดำริชอบ) คือ คิดออกจากกาม ไม่พยาบาท ไม่เบียดเบียน
<li>สัมมาวาจา (เจรจาชอบ) คือ เว้นพูดเท็จ หยาบคาย ส่อเสียด เพ้อเจ้อ
<li>สัมมากัมมันตะ (ปฏิบัติชอบ) คือ เว้นฆ่าสัตว์ เว้นลักทรัพย์ เว้นประพฤติผิดในกาม
<li>สัมมาอาชีวะ (เลี้ยงชีพชอบ) คือ เว้นจากมิจฉาชีพ ไม่ทำให้ตนและผู้อื่นเดือดร้อน
<li>สัมมาวายามะ (เพียรชอบ) คือ เพียรทำสัมมัปปทาน 4 (กุศลธรรมใดเกิดแก่ตนแล้ว ทำให้ไพบูลย์ กุศลธรรมใดยังไม่เกิด ทำให้เกิดขึ้น อกุศลธรรมใดมีแล้ว ให้ละเลิก อกุศลธรรมใดยังไม่มี อย่าให้มี)
<li>สัมมาสติ (สติชอบ) คือ เจริญสติปัฏฐาน 4 ได้แก่ รู้ตัว (หายใจก็รู้ เข้าออก ก็รู้ รู้อริยาบท ยืน เดิน นั่ง นอน ฯลฯ ก็รู้ว่าเรายืน เดิน นั่งนอน ฯลฯ รู้ปฏิกูลในกายอันเป็นธรรมชาติ รู้ธาตุดินน้ำลมไฟอันเสื่อมสลาย) คือ เห็นกายในกายและกายภายนอก รู้เวทนา (สุขก็รู้ตัวว่าเราเสวยสุข ทุกขก็รู้ตัวว่าเราเสวยทุกข์ ไม่สุขไม่ทุกข์ก็รู้ตัวว่าเราเสวยอทุกขมสุข) คือ เห็นเวทนาในเวทนา รู้จิต (จิตมีราคะ ก็รู้ชัดว่าจิตมีราคะ จิตปราศจากราคะ ก็รู้ชัดว่าจิตปราศจากราคะ จิตมีโทสะ โมหะ หดหู่ ฟุ้งซ่าน เป็นสมาธิ ไม่เป็นสมาธิ หลุดพ้น ไม่หลุดพ้น ก็รู้ตัว) คือ เห็นจิตในจิต รู้ธรรม (รู้การมีอยู่ ไม่มีอยู่ ของกามฉันทะ พยาบาท ถีนมิทธะ อุทธัจจะ และวิจิกิจฉา ภายในจิต (เห็นนิวรณ์ 5) รู้ความเกิดความดับของรูป เวทนา สัญญา สังขาร วิญญาณ (เห็นอุปาทานขันธ์ 5) รู้ว่าเกิดสังโยชน์ ตารับรูปเห็นรูป หูได้ยินเสียง จมูกได้รับกลิ่น ลิ้นได้รับรส ใจได้รับธรรมารมย์ เป็นที่อาศัยเกิดของสังโยชน์ เห็นอายตนะภายนอก-ภายใน รู้ว่ามี/ไม่มีสัมโพชฌงค์ภายในจิต (สติ ธัมมวิจัย วิริยะ ปีติ ปัสสัทธิ สมาธิ อุเบกขา) รู้สัจจะ (นี้ทุกข์ นี้สมุทัย นี้นิโรธ นี้มรรค 8) เห็นธรรมในธรรมอยู่ 
<li>สัมมาสมาธิ คือ เข้าฌาน 4 โดยสมถกรรมฐาน (เพ่งอารมณ์) คือ สมาบัติ 8 มีรูปสมาบัติ 4 (มีวิตก วิจาร ปีติ สุข เอกัคคตา/มีปีติ สุข เอกัคคตา/มีสุข เอกัคคตา/มีเอกัคคตา) อรูปสมาบัติ 4 (มีความว่างไม่สิ้นสุดเป็นอารมณ์/มีความว่างระดับนามธาตุ/ไม่มีอะไรเลย/มีสัญญาก็ไม่ใช่ ไม่มีสัญญาก็ไม่ใช่ ไม่มีอารมณ์ว่าไม่มีอะไรเลย)โดยวิปัสสนากรรมฐาน พินิจสังขารโดยไตรลักษณ์ (เพ่งลักษณะ) พินิจทางปฏิบัติ (เพ่งมรรค) พินิจผล (เพ่งนิพพาน คือ สุญญะ อนิมิตตะ อัปปณิหิตะ)  
</ol>
<br>
<p>ทั้งนี้ กุศลธรรมที่เป็นฝ่ายตรัสรู้ เป็นโพธิปักขิยธรรม 37 โดยปัญญาเป็นยอด ได้แก่ 
<ul>
<li>โพชฌงค์ 7 คือ สติ ธัมมวิจัย วิริยะ ปีติ ปัสสัทธิ สมาธิ อุเบกขา
<li>อินทรีย์ 5 คือ สัทธา วิริยะ สติ สมาธิ ปัญญา
<li>พละ 5 คือ สัทธา วิริยะ สติ สมาธิ ปัญญา
<li>อิทธิบาท 4 คือ ฉันทะ วิริยะ จิตตะ วิมังสา
<li>สัมมัปปทาน 4 คือ สังวรระวังละบาป ปหานละบาปที่เกิดแล้ว ภาวนาทำกุศลที่ยังไม่เกิดให้เกิด อนุรักขนารักษษกุศลธรรมที่เกิดแล้วให้ตั้งมั่นและเจริญยิ่งขึ้น
<li>สติปัฏฐาน 4 คือ กาย เวทนา จิต (ราคะ โลภะ โทสะ โมหะ) ธรรม (นิวรณ์ ขันธ์ อายตนะ โพชฌงค์ อริยสัจจ์)
<li>มรรค 8 คือ สัมมา (ทิฏฐิ สังกัปปะ วาจา กัมมันตะ อาชีวะ วายมะ สติ สมาธิ)
</ul>
<p>ทั้งนี้ หากคบสัปบุรุษที่บริบูรณ์ ฟังสัทธรรม มีสัทธา โยนิโสมนสิการ สติสัมปัชชัญญะ สำรวมอินทรีย์ สุจริต 3 สติปัฏฐาน 4 โพชฌงค์ 7 วิชชา/วิมุติ ไม่เพลิดเพลิน ไม่พร่ำถึง ไม่ดื่มด่ำซึ่งรูป เวทนา สัญญา สังขาร วิญญาน ไม่ยินดีในรูป เวทนา สัญญา สังขาร วิญญาน จะดับอุปาทานขันธ์ ดับภพ ดับชาติ ดับชรา ดับมรณะ ดับทุกข์ทั้งปวง 
</p>
<p>สำหรับผู้เป็นปุถุชน ควรเจริญมงคล 38 คือ ไม่คบคนพาล คบบัณฑิต บูชาบุคคลที่ควรบูชา อยู่ในประเทศอันสมควร มีบุญอันกระทำแล้วในกาลก่อน ตั้งตนไว้ชอบ พาหุสัจจะ ศิลป วินัยที่ศึกษาดีแล้ว วาจาสุภาสิต บำรุงมารดาบิดา การสงเคราะห์บุตรภรรยา การงานอันไม่อากูล ทาน ประพฤติธรรม สงเคราะห์ญาติ กรรมอันไม่มีโทษ งดการเว้นจากบาป สำรวมจากการดื่มน้ำเมา ไม่ประมาทในธรรมทั้งหลาย เคารพ ประพฤติถ่อมตน สันโดษ กตัญญู ฟังธรรมโดยกาล อดทน เป็นผู้ว่าง่าย ได้เห็นสมณะทั้งหลาย สนทนาธรรมโดยกาล เพียร พรหมจรรย์ เห็นอริยสัจ กระทำนิพพานให้แจ้ง จิตของผู้ใดอันโลกธรรมทั้งหลายถูกต้องแล้ว ย่อมไม่หวั่นไหว ไม่เศร้าโศก ปราศจากธุลี เป็นจิตเกษม นี้เป็นอุดมมงคล เทวดาและมนุษย์ทั้งหลาย ทำมงคลเช่นนี้แล้ว เป็นผู้ไม่ปราชัยในข้าศึกทุกหมู่เหล่า ย่อมถึงความสวัสดีในที่ทุกสถาน นี้เป็น อุดมมงคลของเทวดาและมนุษย์เหล่านั้น ฯ
</p>
<br>
<center>****************</center><br>



            </article>
            <footer>
                <ol id="page-numbers">
                    <li>1</li>
                    <li>2</li>
                </ol>
            </footer>
        </section>

    </div>
</div>


</body></html>
